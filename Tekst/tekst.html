Skønlitteratur er

fiktion ? noget, en forfatter har fundet på

En forfatter har opdigtet en historie. Han har valgt, hvor og hvornår historien skal foregå, og han har opfundet de personer, der medvirker.

Måske ligner historien virkeligheden, fordi personerne og miljøet, han skildrer, minder om vores egen hverdag. Sådanne historier kalder vi realistisk litteratur. Det kan også være, at historien slet ikke ligner vores verden, fordi der måske optræder talende dyr eller flyvende børn. Sådanne historier kalder vi fantastisk litteratur. Selv om fantastisk litteratur foregår i en verden, der ikke ligner vores, kan vi alligevel genkende de temaer, teksten tager op. Det samme gælder i andre medier som film og computerspil. Her kan vi også møde både realistiske og fantastiske universer. Skønlitteratur, film og computerspil kalder vi også fiktion.

Fiktion er altså ikke virkelighed, men en "som-om-verden", hvor alt kan ske. I fiktionens verden kan du møde gale videnskabsmænd, seje superhelte, yndige prinsesser, onde orker, bestialske mordere, snedige tyve, forelskede par ? og på en måde kan du også møde dig selv.

historier, der kræver, at du selv digter med

Forfatteren har kun skrevet noget af historien ? en del af den må du selv skabe. Skønlitteratur har nemlig tomme pladser. Det er "huller", forfatteren har efterladt i teksten, og dem udfylder du, når du læser. På den måde er du selv en slags medforfatter af historien. Der skal altså to parter til at skabe en litterær tekst: en forfatter og en læser.